Het Van Goghmuseum in Amsterdam heeft vier kostbare prenten verworven van Mary Cassatt, de Amerikaanse impressionistische kunstenaar en tijdgenoot van Vincent van Gogh. Dat heeft het museum woensdagmiddag op een persconferentie bekendgemaakt. Het gaat om drie grote kleurenetsen en een zwart-wit litho met voorstellingen van vrouwen. Voor deze prenten, die afkomstig zijn van een Amerikaanse verzamelaar, betaalde het museum ruim 1,4 miljoen euro. Drie grote fondsen en een aantal particulieren hebben samen de aankoopsom beschikbaar gesteld. Mary Stevenson Cassatt (1844-1926) woonde en werkte lange tijd in Frankrijk. Ze staat met haar impressionistische schilderijen en tekeningen te boek als een van de vernieuwers van de Parijse kunstwereld in de late negentiende eeuw.